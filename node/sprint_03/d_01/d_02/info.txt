Капітан Небреха, згідно опису головного небрехознавця, колишнього спеціального кореспондента журналу для юнацтва «Навколо Всесвіту» Никодима Затуливухо — уславлений космічний командор, справжній «космічний вовк», капітан далекого космічного плавання, на момент початку оповіді — почесний пенсіонер, який проживає на Чорноморському узбережжі Кавказу.[12] Згідно опису, складеному незалежно один від одного Никодимом Затуливухо та штурманом Азимутом, капітан невисокий на зріст, має абсолютно лису та бездоганно круглу голову, червоні щоки, під якими у нього закручені довгі вуса. Із рота капітан практично ніколи не випускає люльки з тютюном. Практично завжди капітан Небреха одягає на себе смугастий тільник (аналогічний такому ж у моряків).[13][14] За переказами, капітан Небреха відвідав 193 зоряні системи, де його нагородили такою кількістю лаврових вінків, що після їх продажу ціна пакетику лаврового листя впала до вартості коробки сірників.[15][комент. 1] Окрім того, він здійснив першу навкологалактичну подорож, під час якої перевірив деякі аспекти теорії відносності.[16] Під час своїх мандрів капітан Небреха зустрів свого антипода з антисвіту, а також зумів приборкати міжпланетне чудовисько з 250 лапами.[17] Окрім того, в бібліотеці капітана Небрехи зібрано 1000 наукових фоліантів, кожен з яких має не менше 1000 сторінок, і важить не менше 3 кілограмів.[18]